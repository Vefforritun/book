
## 2.22 Flexbox

Það kom snemma í ljós að noktun á visual formatting model með `position`, `float` og félögum var ekki nóg til að gera flókin útlit. Sérstaklega getur verið erfitt að nota það til að útbúa útlit þar sem hlutir voru jafn háir eða eru miðjaðir lóðrétt innan foreldris. Flexbox var búið til með það að leiðjarljósi að einfalda gerð flókinna útlita.

Í júli 2009 kom fyrsta útgáfa af staðlinum sem kynnti til leiks `display: box;` sem síðan í mars 2011 breyttist í `display: flexbox;` sem að lokum endaði í `display: flex;` árið 2012 þegar fyrsta candidate recommendation kom út. Stuðningur við flexbox (með vafraforskeytum) er í dag mjög mikill og er aðalleiðin til þess að útbúa útlit í dag.

Flexbox er skilgreint með því að setja `display` eigindið `display: flex;` en þá er element í eðlilegu flæði og börnum þess er raðað með flexbox. Einnig er hægt að setja `display: inline-flex;` en þá er element túlkað _inline_ í eðlilegu flæði en börnum þess raðað með flexbox. Þegar börnum elements er raðað með flexbox er `margin` á alla gleypt með `auto`, ekki bara lárétt.

Börn elements sem er raðað með flexbox eru kölluð _flex items_. Þau raðast sjálfgefið í þeirri röð sem þau eru skilgreind í HTML en við getum breytt þeirri röðun með `order` eigindinu. Hægt er að skilgreina `order` fyrir hvert flex item og er þeim síðan raðað þar sem hærri tala raðar flex item seinna. Sjálfgefið gildi er `order: 0;`.

### 2.22.1 Ásar

![](../img/flex-direction-terms.svg "Ásar í flexbox. Mynd: W3C")
> Mynd 21: Ásar í flexbox.

Í flexbox eru skilgreindir tveir ásar, aðalás (main axis) og krossás (cross axis) sem eru hornréttir á hvorn annan. Með því að nota `flex-direction` getum við skilgreint aðalásin:

* `flex-direction: row;`, sjálfgefið gildi, aðalás frá vinstri til hægri (eða hægri til vinstri ef texti er lesinn þannig)
* `flex-direction: row-reverse;`, aðalás frá hægri til vinstri
* `flex-direction: column;`, krossás (m.v. `row`) verður skilgreindur sem aðalás og öfugt. Aðalás frá toppi til botns
* `flex-direction: column-reverse;`, einsog `column` en aðalás frá botni til tops

Sjálfgefið er öllum flex itemum troðið á aðalás og þau minnka í samræmi til að fá pláss. Hægt er að nota `flex-wrap` til að láta flex item flæða í nýja flex-línu ef ekki er nóg pláss:

* `flex-wrap: nowrap;`, sjálfgefið, ekki flæða í nýja línu
* `flex-wrap: wrap;`, ef það er ekki pláss, flæða í nýja línu (vinstri hægri eða hægri vinstri ef texti lesinn þannig)
* `flex-wrap: wrap-reverse;`, einsog wrap en í öfugri röð

### 2.22.2 Röðun á ás

`justify-content` skilgreinir hvernig flex item er raðað á aðalás:

* `justify-content: flext-start;`, sjálfgefið, raðar við byrjun á ás
* `justify-content: flex-end;`, raðar við enda á ás
* `justify-content: center;`, raðar fyrir miðju áss
* `justify-content: space-between;`, dreifir plássi _milli_ flex itema
* `justify-content: space-around;`, dreifir plássi milli _og utanum_ flex item

![](../img/justify-content.svg "Mismunandi röðun með justify-content. Mynd: W3C")
> Mynd 22: Mismunandi röðun með justify-content.

`align-items` skilgreinir staðsetningu _innan línu_ á krossás:

* `align-items: stretch;`, sjálfgefið, jafnar við stærstu línu
* `align-items: flex-start;`, byrjun línu
* `align-items: flex-end;`, enda línu
* `align-items: center;`, miðju línu
* `align-items: baseline;`, jöfnuð við _baseline_

![](../img/align-items.svg "Mismunandi röðun með align-items. Mynd: W3C")
> Mynd 23: "Mismunandi röðun með align-items.

Með `align-self` getur hvert og eitt flex item skilgreint hvernig það hagar sér m.t.t. `align-items`.

`align-content` breytir staðsetningu _lína_ á krossás og hefur því aðeins áhrif ef `flex-wrap` er ekki `no-wrap`.

* `align-content: stretch;`, sjálfgefið, línur teygðar til að taka allt pláss
* `align-content: flext-start;`, raðar við byrjun á ás
* `align-content: flex-end;`, raðar við enda á ás
* `align-content: center;`, raðar fyrir miðju áss
* `align-content: space-between;`, dreifir plássi _milli_ flex itema
* `align-content: space-around;`, dreifir plássi milli _og utanum_ flex flex item

![](../img/align-content.svg "Mismunandi röðun með align-content. Mynd: W3C")
> Mynd 24: Mismunandi röðun með align-content.

### 2.22.3 Stærðir flex item

Við getum stýrt því hvernig flex item taka pláss innan flexbox með `flex-grow`, `flex-shrink` og `flex-basis`.

`flex-grow` er skilgreint sem rauntala, stærri en 0 og skilgreinir hvernig flex item stækkar, sjálfgefið er `0`.

* Ef öll flex item hafa `flex-grow: 1;` taka þau öll jafnt pláss
* Ef öll hafa `1` en eitt þeirra hefur `2` mun það taka tvisvar sinnum meira pláss (einsog hægt er) en hin flex item fá jafn mikið af plássi sem eftir er
* Ef aðeins eitt flex item hefur `flex-grow` skilgreint mun það taka allt pláss sem önnur flex item þurfa ekki

`flex-shrink` er skilgreint einsog `flex-grow` en stýrir því hvern flex item minnkar, sjálfgefið er `1`.

`flex-basis` skilgreinir hvernig upprunastærð á flex item, áður en plássi er dreift til flex itema, sjálfgefið er `auto`.

Þessi þrjú eigindi ætti alltaf að skilgreina með `flex` eigindi en það stillir óskilgreind gildi rétt m.v. sett gildi. Í flestum tilfellum ætti að vera nóg að setja gildið sem:

* `initial`, sjálfgefið, flex item minnka ef ekki er nóg pláss en stækka ekki umfram `width` og `height` gildi sín
* `auto`, stærð skv. `width` og `height` en stækkar til að fá auka pláss í flexboxi
* `none`, flex item stækka hvorki né minnka
* `<tala>`, tilgreinir hlutfall sem flex item fær af plássi

[Sjá nánar á MDN](https://developer.mozilla.org/en-US/docs/Web/CSS/flex).

Fyrir nánari umfjöllun og góða uppflettingu á virkni flexbox er mælt með [CSS tricks: A Complete Guide to Flexbox](https://css-tricks.com/snippets/css/a-guide-to-flexbox/). Til að hafa smá gaman af því að læra flexbox má prófa [Flexbox Defense](http://www.flexboxdefense.com/) eða [Flexbox Froggy](http://flexboxfroggy.com/)
